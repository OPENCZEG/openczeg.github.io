---
title: "ComputerWorld: Otevřenost ICT ve veřejné správě už není jen teorie"
Category: clanky
Author: Open-source Aliance
Tags: [Autorské články, Média, Veřejná správa, OpenGovernment, Open-source, Open-source Aliance]
date: 2022-01-19
---

Následující článek zpracovala Open-source Aliance pro časopis ComputerWorld a najdete jej i jinde různě na internetu. V Česku se zásadně mění legislativní rámec nasazování open-source do státní správy. Jak jít otevřenosti naproti?

Před časem jsme čtenáře seznámili s posláním a programem Open-source Aliance, která jako nezávislé sdružení organizací a odborníků pro open-source řešení, chce být partnerem veřejné správě při plnění povinností týkajících se právě nasazování open-source a otevřenosti v ICT obecně. Jen tedy připomeňme, že Open-source Aliance chce prosazovat nejen samotné open-source produkty, a to nejen do veřejné správy, ale chce také pomáhat s celkovou otevřeností informatiky na úřadech, což je stále palčivější téma. Tlak na snižování nákladů na obří informační systémy, jejich častá technologická i morální zastaralost a v neposlední řadě spousta nových povinností e-governmentu, to jsou jen některé z důvodů, pro které se veřejná správa musí a chce poohlížet po otevřených alternativách.

Informační koncepce České republiky, což je pro úřady závazný rámec, má několik principů a zásad vedoucích k celkové otevřenosti a transparentnosti v informatice. Zároveň se v uplynulých dvou letech výrazně změnil legislativní rámec, a to přijetím dvou nových zákonů, z. č. 12/2020 (tzv. PDS) a z.č. 261/2021 (tzv. DEPO). Kromě výrazných změn v samotném digitálním fungování veřejné správy také tyto dva zákony posilují kontrolní mechanismy, díky kterým by měla být větší a účinnější kontrola úřadů nad tím, co v informatice vlastně činí. Takovými nástroji je povinnost souladu právě s Informační koncepcí ČR, nově zaváděné "řízení informatiky", místo dosavadního řízení jen informačních systémů, anebo povinnost před realizací i před spuštěním si nechat ICT projekty schválit ze strany Ministerstva vnitra. A tak úřady samy pokukují po takových řešeních, která by je vymanila ze závislosti na současných dodavatelích a jejich praktik.

Zde přichází možnost open-source platforem, databáze, systémy pro správu obsahu, integrační platformy, API rozhraní a jejich správa, apod., jež jsou mnohdy efektivnější a modernější, než drahé proprietární produkty velkých ICT dodavatelů. Ale ono to není tak jednoduché. Přechod na nové technické řešení vyžaduje jednak posun v myšlení a jednak dodatečné personální, znalostní i ekonomické zdroje. Na počátku je tedy skutečně open-source možná dražší, než současná uzavřená řešení, jeho efektivita se však velice rychle ukáže.

Open-source Aliance v uplynulém roce pracovala na několika praktických věcech, které mají úřadům s jejich povinnostmi pomoci. Jedním takovým výstupem je dokument s návrhem obecně použitelných vzorových ustanovení do smluv, která právě mají zajistit nezávislost na dodavateli a otevřenost, jak technickou, tak ale také tu právní, kde je často velký problém. Dalším je seznam požadavků na takzvanou "otevřenou integraci". Ten řeší velice časté situace, kdy stávající dodavatelé požadují mnohdy nesmyslné a nehorázné částky za rozhraní a služby, kterými se jimi dodávaný systém integruje s ostatními systémy v úřadu. To je aktuálně asi ten nejpalčivější problém, na který bohužel doplácí právě ty úřady, které chtějí otevřenost prosazovat prakticky. A střetnou se s tvrdou realitou současných smluv s dodavateli a jejich nevýhodných podmínek.

Open-source Aliance připravila také desatero kroků k otevřeným informačním systémům v úřadu a nyní jednotlivé kroky společně s dalšími odborníky rozpracovává a uvádí k nim i příklady. Veškeré informace najdete na webu openczeg.cz.

### Desatero kroků Jak na otevřenost ICT v úřadu:

1. Musí se na to myslet, a to na všech úrovních.
2. Při přebírání principů a zásad z IKČR je správně pochopit a adoptovat.
3. Do svých principů si dát i ty k otevřenosti a open-source.
4. Zahrnout open-source do své koncepce, architektury, standardů a požadavků.
5. Vyžadovat open-source ve svých řešeních po dodavatelích.
6. Zavést pozitivní bonifikaci otevřených řešení v hodnocení nabídek.
7. Udělat si assessment toho, kde už open-source mám a kde ho můžu a chci mít.
8. Vybudovat si závazná technologická prostředí a vyžadovat je pro nové dodávky.
9. Při každé poptávce zjistit, zda existuje open-source a primárně poptat ten, teprve pak proprietární řešení.
10. Pokud nebude řešení open-source, požadovat jeho uvolnění, kódy, práva. …a to
11. ...a tohle vše uplatnit i pro stávající systémy a řešení.

