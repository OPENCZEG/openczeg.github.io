---
title: "Národní architektonický plán a jeho uživatelé dostávají dárek k výročí - metodiku jak s NAPem pracovat"
category: informace
subtitle: "<ul><li>Národní architektonický plán jako nejzásadnější část závazného rámce Informační koncepce vyšel 1.9.2018.<li>Od té doby výrazně narostl a dnes je z něj všeříkající ale poněkud složité bludiště.<li>Nová metodika Jak s ním pracovat dává návodné postupy a rady pro všechny uživatele NAPu.</ul>"
author: Michal Rada
tags: [Znalosti, eGovernment, Národní Architektura, NAP, Metodiky, Dokumenty, Naše práce, Výstupy, Znalosti, Digiúřad]
---

Dnes je první zářiový den. Toto datum je pro eGovernment dosti významné, neboť právě před třemi lety vydalo ministerstvo vnitra dokumenty Národní architektury. Dobře si vzpomínám na srpnové večery v práci. No, důležité je, že od té doby se z národní architektury stal základ veškerého konání veřejné správy. Součástí je i Národní architektonický plán (NAP). V něm sice najdete vlastně všechno, ale je dost složitý a málo kdo s ním umí pracovat. U příležitosti dnešního výročí NAPu vydáváme metodiku jak s ním pracovat. Nebojte, je to v listině.

NAP obsahuje dnes již více než 1000 stránek a fragmentů obsahu. Pro praxi je právě NAP nejdůležitější, ale také nejrozsáhlejší a nejsložitější částí závazné národní architektury, jedná se o navazující dokument k Informační koncepci ČR a pro úřady je tedy jeho naplňování závazné. Vyznat se v jeho zákoutích a dostat z něj opravdu maximum je ale skoro nadlidský úkon. Do temných uliček NAPu se odváží jen opravdové ženy a muži, ať už díky své práci musí, či ze zájmu chtějí. A upřímně, vzhledem k rozsáhlosti materie je NAP jako takový dokáže i poměrně rychle odradit. A to je škoda.

V posledních týdnech jsme připravovali nový metodický návodný dokument, který sice není oficiálním materiálem ministerstva vnitra, ale vhodně jej doplňuje. Jedná se o metodiku, která každého - jak již sám její název napoví - naučí s rozsáhlým NAPem pracovat a přidá k tomu i pár dobrých rad do praxe.

Metodika je zveřejněna v první verzi na webu Otevřené metodiky a jedná se o public draft určený k veřejné diskusi. Pokud z diskuse vzejde nějaká aktualizace, bude pochopitelně zapracována a změny budou popsány.

Jde o dílčí výstup projektu Digitální úřad financovaného z dotačních prostředků MPO.

- Přečtěte si metodiku [Jak číst a pracovat s NAPem](http://www.openczeg.cz//otevrene-metodiky/architektura/jak-na-nacr/NAP-jak-s-nim-pracovat/) přímo na webu Otevřené metodiky

Chceme poděkovat všem z Open-source Aliance i od našich dalších spolupracovníků za aktivní rady a pomoc a doufáme, že se bude metodika líbit a že především bude ku prospěchu čtenářům a uživatelům NAPu.