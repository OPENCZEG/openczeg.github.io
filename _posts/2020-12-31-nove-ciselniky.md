---
title: "Poslední letošní dárek - nově publikované číselníky pro veřejnou správu"
subtitle: "<ul><li>Jste orgánem veřejné moci a pátráte po číselnících, které musíte používat?<li>Celou řadu jich najdete třeba v Národním katalogu otevřených dat, nebo v Registru práv a povinností.<li>Jsou zde ale poněkud nově definované číselníky, které zatím moc nenajdete. A s tím jsme se rozhodli pomoci.</ul>""
category: [clanky]
author: Redakce
tags: [číselníky, výstupy, data]
---

Ještě pár hodin zbývá do konce roku a tak jsme si pro všechny připravili ještě jeden letošní povánoční dárek. Číselníky jsou povinnou součástí fungování veřejné správy. A zatímco některé se dají nalézt snadno a rychle, u jiných byste po jejich standardním publikování zatím pátrali marně. Proto jsme se rozhodli pomoci a pro potřeby veřejné správy postupně celou řadu číselníků připravit v závazném formátu a publikovat je.


[Sekce Číselníky v repozitáři CZEGTOOLS](https://github.com/OPENCZEG/czeg_tools/tree/master/valuelists)

V této nové sekci se postupně objeví všechny námi připravené číselníky a to v závazném datovém schématu stanoveném příslušnou otevřenou formální normou. Sekce má i svoji [dokumentaci](https://github.com/OPENCZEG/czeg_tools/blob/master/valuelists/dokumentace.org) jež obsahuje informce o číselnících a seznam jejich hodnot. Každý číselník je pak publikován jako samostatný JSON soubor s persistentní adresou URL, takže se na něj lze odkazovat a vždy bude k dispozici jeho aktuální verze.

> UPOZORNĚNÍ: Díky chybě GitHubu se špatně vykreslují některé datové oblasti formátu OrgMode. Proto jsme dokumentaci publikovali i v řádném formátu HTML, který bude pro zájemce pravděpodobně lepší, protože obsahuje opravdu veškeré informace z dokumentace.

V první vlně jsme se vzhledem k aktuálnosti zaměřili na číselníky jež budou zajímat zejména ICT pracovníky a správce informačních systémů veřejné správy. Podle nové vyhlášky 329/2020 a novelizovaného Národního architektonického plánu mají následující číselníky využívat, ovšem zatím se nepodařilo je publikovat v příslušné sekci Národního katalogu otevřených dat. 

Nyní jsme tedy připravili a publikovali následující první sérii číselníků:

* Číselník etap fází informačního systému
* Číselník identifikátorů subjektu
* Číselník kategorií činností úřadu
* Číselník kategorií nákladů financování informačních systémů
* Číselník stavů aplikační podpory
* Číselník stavů naplnění povinnosti
* Číselník typů dodavatelů informačních systémů
* Číselník titulů zpracování osobních údajů

V případě jakéhokoliv problému neváhejte a kontaktujte nás, nebo otevřete issue na repozitáři k číselníkům na GitHubu.